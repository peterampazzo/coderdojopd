---
title: "Stile"
---

Anche se i riferimenti del movimento CoderDojo sono tracciati nel documento <a href="https://github.com/CoderDojo/kata-archive/blob/master/files/CoderDojo_ECHO_Italian.pdf">CoderDojo ECHO (Ethos, Culture, Happiness and Outcomes)</a>, storicamente ciascun dojo ha potuto sviluppare il suo stile personale, grazie ai volontari che ne fanno parte. A Padova, come molti altri dojo italiani, siamo molto legati al Creative Learning del MIT e alle sue 4 <i>P</i>:

- <b>PROJECT</b>: essere coinvolti attivamente in un progetto permette di imparare meglio;
- <b>PEERS</b>: si impara meglio se il percorso di apprendimento avviene condividendo le esperienze in clima collaborativo;
- <b>PLAY</b>: apprendere divertendosi, provare e sperimentare per tentativi ed errori senza aver paura di sbagliare;
- <b>PASSION</b>: la motivazione è il motore dell’apprendimento che permette di superare le difficoltà e affrontare le sfide senza paura.

Per approfondire <a href="http://www.indire.it/content/index.php?action=read&id=1861">qui trovate un bell’articolo</a> di Caterina Moscetti di CoderDojo Sigillo.

# Le regole per i ninja

- il computer è vostro, nessun adulto può toccarlo al posto vostro
- potete copiare, alzarvi e guardare cosa fanno gli altri
- chiedi a 3 poi chiedi a me, se non avete capito una cosa chiedete al vostro vicino, quindi ad altre due persone…. se nessuno sa aiutarti puoi chiederei ai mentor
- se vi state annoiando provate ad esplorare qualcosa che non conoscete del programma che state usando
- al dojo si fanno cose speciali, navigare su youtube o giocare su internet sono cose che potete fare a casa vostra
- non ci piacciono i bulli o le persone che fanno perdere tempo agli altri…. ci piacciono le persone in gamba!
- la regola più importante di tutte: divertirsi!

# Le 7 regole d’oro per il mentor (che valgono anche per i genitori)

1. <b>Siate curiosi e attenti</b>. Al bambino, a ciò che desidera realizzare, a ciò che prova. “Perché mi sta facendo questa domanda? Come si sente? Che faccia fa?”.
   Non concentratevi su ciò che dovete rispondere ma su ciò che vi sta chiedendo.

2. <b>Il bambino è competente</b>: lui sa quello che vuole realizzare e ha le risorse per farlo. Se vi sembra molto indeciso, aspettate con fiducia.
   Voi dovete solo facilitarlo, magari proponendo alternative. Ma solo lui può trovare la “sua” soluzione.

3. <b>State a fianco, non davanti</b>. Intervenite solo su richiesta del bambino stesso per aiutarlo a superare le eventuali difficoltà tecniche che può incontrare durante la realizzazione. Chiedetegli cosa farebbe, prima di dare la soluzione “giusta”.

4. <b>Gli errori ci piacciono</b>: incoraggiare il bambino a fare quello che desidera senza paura di sbagliare, perché anche dagli errori si possono imparare cose nuove e sorprendenti.
   Del resto anche noi sbagliamo, no?

5. <b>Incoraggiate</b>: mostratevi soddisfatti di vederli agire autonomamente e ditegli cosa stanno facendo bene. Se gli dite cosa fanno in modo corretto, sapranno rifarlo.
   Se sostenete i tentativi, avranno voglia di proseguire perché si sentiranno capaci, sapranno di potercela fare. E ci interessa più questo del risultato finale.

6. <b>Non dite “NON”</b>: tutte le frasi possono essere dette in modo positivo pur mantenendo lo stesso messaggio.
   “Non dovevi fare così” diventa “Prova a fare in questo modo”

7. <b>Divertitevi!</b> Il gioco è una cosa molto seria: bisogna prepararsi, ma soprattutto bisogna stare e essere motivati.
   Più che tante cose che direte, passerà la vostra passione!

Le 7 regole d’oro sono state scritte da <a href="http://www.straordinariamentenormale.it/">Barbara Laura Alaimo</a>
